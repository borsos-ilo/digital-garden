---
lang: pl
---

<img src="/ilo.jpeg" alt="Ilona Borsos" style="float: right; width: 18.75rem; height: 18.75rem; border-radius: 50%; object-fit: cover; margin: 0 0 1.5rem 1.5rem; max-width: 40vw;" />

## Ilona Borsos

Product manager

### Czym jest to miejsce?

Założyłam tę stronę, aby opracowywać, tłumaczyć sobie, analizować, opisywać i dzielić się z innymi rozmaitymi rzeczami, które mnie interesują i o których chcę się nauczyć więcej.

Ten [cyfrowy ogród](https://maggieappleton.com/garden-history) to mój osobisty zbiór różnych elementów świata, w którym żyję, które wyjaśniam sobie po to, żeby lepiej je zrozumieć - a przez to móc z ich pomocą doświadczać świata w coraz bogatszy sposób.

### Praca

Od zawsze interesowało mnie wiele różnych rzeczy, a najlepiej odnajdgywałam się na pograniczu odmiennych tematów - jako ktoś, kto ostatecznie spaja je w całość i doprowadza do powstania czegoś nowego.

Uwielbiam uczyć się nowych rzeczy i obserwować, jak z połączenia pozornie niezwiązanych ze sobą tematów powstają nowe pomysły - oraz jak koncepcje i teorie z jednego obszaru mogą stać się soczewką, przez którą można analizować zupełnie odmienne idee.

Naturalnie przychodzi mi też organizowanie różnych wydarzeń czy projektów - i właśnie w tym kierunku potoczyła się moja dotychczasowa kariera. Na studiach pracowałam w [samorządzie studenckim](https://samorzad.agh.edu.pl/), w pierwszych latach pracy założyłam meet-up [Kraków Tableau User Group](https://community.tableau.com/s/group/0F94T000000gQb0SAE/krakow), a obecnie pracuję jako product manager w [WP Engine](https://wpengine.com/).

### Zainteresowania

**Procesy uczenia się i narzędzia myślenia** - z racji mojej pracy niemal każdego dnia stykam się z zupełnie nowymi sytuacjami i z koniecznością uczenia się nowych rzeczy (zazwyczaj szybko i sprawnie). W dodatku na co dzień mieszkam w Budapeszcie i po godzinach uczę się języka węgierskiego. Ta sytuacja (w połączeniu z moimi problemami z koncentracją) sprawiła, że zaczęłam się interesować [modelami mentalnymi](https://fs.blog/mental-models/) i różnego rodzaju [narzędziami do myślenia](https://en.wikipedia.org/wiki/Tools_for_Thought) - technikami oraz narzędziami wspomagającymi poznawanie. Zakładam, że duża część zawartości tego miejsca skupiać się będzie właśnie na tym.

**Fotografia** - Zainteresowałam się fotografią w liceum, kiedy to wraz z koleżankami organizowałyśmy prowizoryczne "sesyjki" w piwnicach naszych domów czy w pobliskich lasach czy polach. Obecnie jestem w fazie miesiąca miodowego z fotografią analogową (posiadam [Konica T3 Autoreflex](https://www.filmshooterscollective.com/analog-film-photography-blog/konica-autoreflex-t3-review-brett-rogers-3-30) wraz z obiektywem Hexanon AR 50/1.7) i przygotowuję się do [kursu fotografii eksperymentalnej](https://open.mome.hu/experimentalis-foto/) na Moholy-Nagy Művészeti Egyetem. Duży wpływ na mój styl mają węgierscy fotografowie tacy, jak André Kértesz, Laszló Moholy-Nagy czy Szilvia Plachy.

**Religioznawstwo** - ciekawią mnie rozmaite tematy związane z religią i mitologią, o których zazwyczaj słucham w wolnych chwilach. Od [mistycyzmu w judaizmie](https://www.youtube.com/watch?v=XzbNq_kfLKU), przez [drzewo genealogiczne chrześcijańskich denominacji na świecie](https://www.youtube.com/watch?v=uzuYZi749CM&list=PL5c7YT7oEpRSIQysIgyXl5s-hFm9yF_kY) po [ośmiogodzinny iceberg tradycyjnego katolicyzmu](https://www.youtube.com/watch?v=4UNIvwNfSUA). Chciałabym lepiej poznać historię początków chrześcijaństwa.

**Sztuka** - szczególnie sztuka Europy Środkowej i Wschodniej. Może nie tyle się nią interesuję, żeby się o jej historii i teorii pilnie uczyć, co raczej jest dla mnie źródłem mniej lub bardziej intensywnych przeżyć. Prowadzę konto [@artofcentraleurope](https://www.instagram.com/artofcentraleurope), na którym publikuję dzieła, które mnie inspirują, z tej części świata.

## Wizja życia i wizja pracy

Bill Burnett i Dave Evans w swojej książce ["Designing your life"](https://www.goodreads.com/book/show/26046333-designing-your-life) polecają rozpocząć proces świadomego projektowania swojego życia od zapisania swoich poglądów na to, czym jest życie i czym jest praca. Rzecz jasna, te poglądy z czasem będą się zmieniać (i powinny być co jakiś czas odświeżane), niemniej jednak stanowią konieczny fundament jakichkolwiek dalszych działań.

### Wizja życia

**Data: 2. stycznia 2025**

Wierzę, że jesteśmy tu po to, aby żyć w pełni – intensywnie doświadczać wszystkiego, co życie ze sobą niesie - najpiękniejszych i najstraszniejszych jego elementów. W centrum tego doświadczenia jest miłość do świata, do innych i do samych siebie. Wierzę, że zdolność do kochania innych jest ściśle związana ze świadomością siebie.

Sensem życia jest dla mnie proces samopoznania i tworzenia życia zgodnego z własną naturą. To droga ku indywiduacji – stawania się świadomą siebie jednostką, która realizuje swoje talenty i poprzez tę realizację pomnaża spełnienie i miłość - u siebie i u innych ludzi. Zdrowe uczestnictwo w społeczeństwie wymaga świadomości siebie i aktywnego zaangażowania w proces własnego rozwoju.

Środowisko, w którym się urodziliśmy, i wszelkie przywileje z tym związane są dziełem przypadku – nie należy ich traktować jako czegoś zasłużonego czy niezmiennego. Ważne jest, by krytycznie, ale z szacunkiem podchodzić do tego, co otrzymało od poprzednich pokoleń - dóbr materialnych, tradycji, mądrości - i starać się zrozumieć, skąd się wzięły.

Wierzę w istnienie transcendentnej siły, która stworzyła świat, i dostrzegam jej pierwiastek we wszystkim, co stworzone. Myślę, że dobro jest naturalnym efektem miłości, a zło stanowi element ludzkiej natury, którego należy być świadomym i aktywnie nad nim pracować. Wierzę, że radość, spokój i miłość nie są czymś, na co należy biernie czekać – możemy je aktywnie generować poprzez świadome uczestnictwo w życiu.

Wierzę, że obecnie największym zagrożeniem stojącym przed ludźmi jest nieprzeżywanie życia – poprzestanie na jego obserwacji z powodu lęku przed pełnym zanurzeniem się w doświadczenie.

### Wizja pracy

**Data: 1. stycznia 2025**

Praca jest dla mnie sposobem aktywnego, pożytecznego uczestnictwa w życiu społecznym i tworzenia wartości. Czerpię satysfakcję z procesu kreacji – z obserwowania, jak moja energia i czas przekształcają się w konkretne efekty. Przez pracę chcę rozwiązywać istotne problemy w sposób, który realnie poprawia jakość życia innych ludzi.

Dobrą pracę definiuję jako jasne określanie celów i skuteczność w ich osiąganiu, a nie przez sam włożony wysiłek. Cenię sprawne, nieskomplikowane procesy i współpracę zespołową w dążeniu do wspólnych zamierzeń.

Praca jest dla mnie źródłem bezpieczeństwa finansowego – zarabiam, by zapewnić stabilność sobie i mojej rodzinie, a także by móc kupić to, co cenię najbardziej: czas. Gdybym nie musiała pracować dla pieniędzy, nadal chciałabym tworzyć – wprowadzać w świat rzeczy, których wcześniej w nim nie było. Wierzę, że w każdym zadaniu można odnaleźć pasję. Nie angażuję się jednak w działania, których wolałabym widzieć mniej w otaczającym mnie świecie. Wierzę, że istnieje nieskończona liczba sposobów na to, aby wywrzeć pozytywny wpływ na świat i istotne jest, aby wybierać te, które są zgodne z naszymi naturalnymi talentami.

Satysfakcję daje mi obserwowanie własnego rozwoju – to, jak zadania wcześniej sprawiające mi trudność stają się coraz łatwiejsze. Spełnienie znajduję w tworzeniu wartościowych rozwiązań, zarówno poprzez własne pomysły, jak i koordynację pracy innych ludzi tak, aby poświęcali oni swój wysiłek na coś, co ma znaczenie. Rozwój osobisty, twórcze działanie i pozytywny wpływ na świat i innych ludzi sprawia, że moja praca nabiera głębszego znaczenia.
