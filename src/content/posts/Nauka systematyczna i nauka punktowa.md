---
title: Nauka systematyczna i nauka punktowa
published: 2024-10-02
lang: pl
abbrlink: nauka-systematyczna-i-punktowa
tags:
    - modele mentalne
    - metanauka
---

## TL;DR

Efektywna nauka wymaga mojego świadomego wyboru między podejściem systematycznym a punktowym, zależnie od celu i kontekstu - pozwala to skuteczniej przyswajać wiedzę i odpowiedzialnie wykorzystywać ją w praktyce.

## Wstęp

Jednym z ważniejszych spostrzeżeń, które pomogły mi uczyć się efektywniej, było uświadomienie sobie, że można podejść do nauki na dwa sposoby: _systematycznie_ lub _punktowo_ - i że dobór odpowiedniej metody do celu nauki jest istotny zarówno jeżeli chodzi o jej efektywność, jak i o odpowiedzialność wykorzystania danej wiedzy w praktyce.

_Mała dygresja: Jestem pewna, że ktoś już gdzieś lepiej opisał to rozróżnienie, ale nie udało mi się znaleźć odpowiedniej terminologii. Na potrzeby tego posta będę więc operować własnymi, roboczymi definicjami._

### Nauka systematyczna

Naukę systematyczną rozumiem jako proces poznawania tematu od podstaw, stopniowego zgłębiania zagadnień, by w końcu zdobyć solidne, szerokie kompetencje w danej dziedzinie, a ostatecznie pewien jej aspekt opanować do mistrzostwa.

Moje studiowanie psychologii to głównie proces systematycznej nauki - długotrwały, rozpoczynający się od podstaw, ustrukturyzowany i zaplanowany proces skupiony na zdobywaniu i powtarzaniu podstawowej wiedzy.

Taka gruntowna i rozległa wiedza jest kluczowa, gdy planuję wykorzystywać ją w pracy z ludźmi. Braki w wiedzy mogłyby mieć poważne konsekwencje - zarówno dla mnie, jak i dla osób, z którymi będę pracować.

![Nauka systematyczna - schemat](src/content/posts/_images/nauka_systematyczna.png)

#### Przykład

Rozpoczynam naukę psychologii od przedmiotu "Wprowadzenie do psychologii" oraz od przeczytania książki będącej wstępem do tej dziedziny (na przykład ["Psychologia i życie"](https://lubimyczytac.pl/ksiazka/246208/psychologia-i-zycie) P. Zimbardo lub ["Psychologię akademicką"](https://lubimyczytac.pl/ksiazka/115005/psychologia-akademicka-podrecznik-tom-1) pod redakcją D. Dolińskiego i J. Strelau).

Zdobycie tej wiedzy pomaga mi w uświadomieniu sobie istnienia kolejnych obszarów, z których składa się dziedzina tak obszerna, jak psychologia i daje mi pewną szczątkową wiedzę na ich temat.

Po opanowaniu tego obszaru mogę przejść do bardziej szczegółowych tematów (np. [biologiczne podstawy psychologii](https://lubimyczytac.pl/ksiazka/4968399/biologiczne-podstawy-psychologii), [psychologia poznawcza](https://lubimyczytac.pl/ksiazka/53311/psychologia-poznania), [psychologia rozwoju](https://lubimyczytac.pl/ksiazka/115605/psychologia-rozwoju-czlowieka)) - i cały proces się powtarza. Ostatecznie pozwala mi to zarówno zdobyć szeroką i rozbudowaną wiedzę na temat obszaru, jakim jest psychologia, jak i daje możliwość znalezienia obszaru, w którym chcę się specjalizować.

![Książki - narzędzia nauki "systematycznej"](src/content/posts/_images/ksiazki.png)

Podobnie rzecz się ma z innymi dziedzinami nauki - medycyną, informatyką, finansami, religioznawstwem, filozofią itd. W cały proces często zaangażowani są mentorzy, nauczyciele, trenerzy, wykładowcy.

Ten sam proces stosuję w przypadku nauki tych umiejętności, które są fundamentem pracy product managera i nie są powiązane z wiedzą domenową - customer discovery, strategii, storytellingu.

Zakładam, że jeżeli z wykorzystaniem jakiejś wiedzy chcę w _znaczący_ sposób wpływać na rzeczywistość, i robić to w sposób odpowiedzialny i nie krzywdzący innych, to powinnam tę wiedzę zdobyć w sposób systematyczny.

### Nauka punktowa

Nauka punktowa to dla mnie świadoma intencja lepszego zrozumienia bardzo konkretnych i znacząco zawężonych obszarów, których zrozumienie jest mi do czegoś potrzebne. To proces mocno nakierowany na rozwiązanie konkretnego _problemu_, w ramach czego w _krótkim czasie_ staram się zdobyć wiedzę do tego niezbędną.

Uczeniem się punktowym nazwałabym mój ostatni [proces budowy aplikacji FlyCards](https://ilonaborsos.com/flycards-signup) - w dużym skrócie, irytował mnie mało efektywny proces tworzenia dobrej jakości fiszek z nowymi słówkami po węgiersku (to znaczy - takich, które zawierają obrazki, tłumaczenia i przykładowe zdania), więc postanowiłam napisać aplikację na iOS, która mój bardzo konkretny problem rozwiąże. Jestem jedną z tych osób, które utknęły w [tutorial hell](https://www.reddit.com/r/learnprogramming/comments/qrlx5m/what_exactly_is_tutorial_hell/) - na szczęście mając do dyspozycji ChatGPT czy Claude mogę szybko zdobyć wiedzę, której mi brakuje, aby rozwiązać mój problem. W takim przypadku moja nauka wyglądała mniej-więcej tak:

![Nauka punktowa - schemat](src/content/posts/_images/nauka_punktowa.png)

Rozpoczynając proces realizacji pomysłu nie wiedziałam jeszcze, czego będę musiała się nauczyć - Claude pomógł mi z opracowaniem planu wykonania zadania oraz pomagał mi zrozumieć, jaką wiedzę muszę uzupełnić. Ostateczna "mapa" nowych umiejętności wyglądała mniej-więcej tak, jak na powyższym obrazku.

W procesie nauki punktowej wychodzę od pomysłu / konkretnej potrzeby - i wraz z rozbieraniem tego pomysłu na części pierwsze zdaję sobie sprawę, jakiej wiedzy i umiejętności potrzebuję, żeby ten problem rozwiązać. W odróżnieniu do nauki systematycznej nie dbam o _szerokość_ zdobytej wiedzy czy o pełne zrozumienie danego tematu - wręcz przeciwnie, bezwzględnie zwracam uwagę jedynie na to, co jest mi potrzebne i wycinam wszystko to, co nie ma dla mnie praktycznego znaczenia.

Proces zdobywania wiedzy domenowej niezbędnej w mojej pracy to w większości uczenie się punktowe - w którymś momencie uświadamiam sobie fakt istnienia jakiegoś konceptu, którego jeszcze dobrze nie znam i nie rozumiem i muszę tę (dość wąską) wiedzę posiąść w możliwie krótkim czasie - tak, żeby móc szybko wykorzystać ją w praktyce. _Czas_ i odpowiedni balans czasu do poprawności jest tu szczególnie istotny.

Choć obecnie często w jakiś sposób wspomagam się w tym procesie sztuczną inteligencją, to w pracy w dużej mierze polegam na _subject matter experts_ - ludziach z głęboką wiedzą domenową, którzy pomagają mi uświadomić sobie istnienie konceptów, o których powinnam nauczyć się więcej w celu rozwiązania jakiegoś problemu oraz ostatecznie lepiej je zrozumieć.

## Wnioski

Jednym z (wciąż) popełnianych przeze mnie błędów jest stosowanie niewłaściwej metody w niewłaściwych sytuacjach.

Jeśli zastosuję podejście punktowe do sytuacji, w których powinnam uczyć się systematycznie, nigdy nie dojdę do mistrzostwa i nie będę mogła swojej wiedzy wykorzystać w społecznie odpowiedzialny sposób.

Jeśli zastosuję podejście systematyczne do sytuacji, w których powinnam uczyć się punktowo, nie rozwiążę istotnego dla mnie problemu w krótkim czasie. W wielu przypadkach, gdy [muszę wybierać między czasem a dokładnością](https://www.youtube.com/watch?v=vkIds5Xxki4), to właśnie czas okazuje się ważniejszym czynnikiem.

Ucząc się punktowo mogę popaść w pułapkę myślenia, że zrozumiałam całość problemu - i muszę pamiętać, że tak nie jest. [Wciąż jestem Przybyszem, a nie Miejscowym](https://fsbooks.s3.ca-central-1.amazonaws.com/the+great+mental+models/1+general+thinking+concepts/sample_chapter.pdf).

Myślę, że żadne podejście nie jest lepsze czy gorsze od drugiego - to jedynie narzędzia, które mogę wykorzystywać w odpowiednich celach.

## Do przemyślenia

1. Szczegółowe techniki nauki w procesie uczenia się systematycznego i punktowego
2. Czy jest na to jakaś lepsza, stworzona już przez kogoś mądrzejszego nazwa?
3. Wiedza a pewność siebie
